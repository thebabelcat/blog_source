http://www.infoludiche.org/laddio-alle-armi-di-fernando-ferrari-dopo-40-anni-di-attivita/

Fernando ‘Nando’ Ferrari, fondatore e titolare fino al 2012 del celebre negozio (e distributore) specializzato I Giochi dei Grandi (ora parte del gruppo Giochi Uniti) ha annunciato fra lo stupore di molti di essere arrivato al pensionamento. Questa notizia ha destato un notevole rumore tra gli appassionati di giochi hobbistici, soprattutto di giochi di simulazione (dei quali è da sempre un grande appassionato), avendo Nando aperto il suo primo negozio nell’ormai lontanissimo 1981. La sua carriera di negoziante, distributore e per un certo periodo anche editore (insieme a Das Production pubblicò ad esempio la prima edizione italiana del celeberrimo gioco di ruolo horror Vampiri La Masquerade e la sola edizione italiana del gioco di ruolo universale GURPS) è anche la storia del gioco hobbistico in Italia con l’arrivo dei giochi di simulazione Avalon Hill e SPI a cavallo tra anni ’70 e ’80 seguiti poi dai giochi di ruolo, dai giochi di carte collezionabili (soprattutto Magic) dal 1993, dai giochi di miniature con lo sbarco italiano della Games Workshop nel 1996 e negli ultimi anni dalla grande espansione del gioco da tavolo. Gli appassionati anni ’80 e ’90 ricordano anche l’accesa rivalità con l’altro grande personaggio del gioco italiano del periodo, Giovanni Ingellis (fondatore della Stratelibri, oggi un marchio del gruppo Giochi Uniti). Tra le sue iniziative il lancio delle convention, con la prima Ver Con nel 1984 cresciuta fino ad essere ospitata dalla Fiera di Verona, la fanzine (rivista amatoriale) del negozio Blitzkrieg (che addirittura pagava i collaboratori in buoni acquisto del negozio) e soprattutto il celeberrimo Catalogo Generale che, per i fortunati che lo possiedono, rappresenta uno specchio straordinario del mercato del gioco. Per citare le parole di Nando: “Per 30 anni ho lavorato ininterrottamente dalle 8 del mattino alle 19,30, anche il sabato, con una pausa pranzo, ma, spesso, con una fetentissima dose di straordinari del “dopocena”. Negli ultimi anni ho scoperto che esiste anche il concetto del giorno libero, che riduce le giornate lavorative a soli 5 giorni. Pur tuttavia, lasciatemelo dire, la pensione credo di essermela guadagnata” (fotografia di Asmodee Italia, Nando Ferrari è a destra).


https://www.facebook.com/permalink.php?story_fbid=2453326198066760&id=156826321050104

ADDIO ALLE ARMI
Cari amici, è con una certa emozione che mi accingo a svelarvi un piccolo segreto.
Il “vecchio” Nando va in pensione! Ebbene sì, quello che appariva come “impensabile” sta per accadere. Dopo 40 anni di onorato servizio, di cui ben 38 alla guida della ditta da me fondata nel lontano 1981, mi sono reso conto che forse mi ero perso qualcosa, ovvero un semplice conteggio. Ho così scoperto che la famosa “quota 100” è stata da me non solo raggiunta, ma superata in modo imbarazzante (sono a quota 104, un overrun!).
La mente corre, necessariamente, alla preistoria di questa grande avventura. Nel 1981 non esistevano ancora i PC commerciali, non esisteva internet, non c’erano i cellulari, i primi fax li avevano solo le grandi imprese. Ricordo che il primo indirizzario de I Giochi dei Grandi venne caricato (non ridete!) su un… Commodore 64. Quando gli indirizzi iniziarono a diventare migliaia, anziché centinaia, fu necessario passare ad un computer IBM, che aveva la prodigiosa memoria di 20 mega. Eppure si lavorava così. Con i floppy disc da 256 Kb, poi sostituiti da qualcosa di più decente. Quando la sera mi toccava portare il lavoro a casa, perché magari dovevo preparare uno dei famosi cataloghi cartacei dell’epoca, ricordo che per copiare il programma erano necessari non meno di 10-12 dischetti, che venivano scaricati sul pc casalingo, per poi fare l’operazione inversa alla fine dei “lavori” (mai prima di mezzanotte) e di nuovo la mattina dopo, quando rientravo in ditta. La copia richiedeva dai 20 ai 30 minuti e a volte occorreva ripeterla perché qualcosa non funzionava.
Per 30 anni ho lavorato ininterrottamente dalle 8 del mattino alle 19,30, anche il sabato, con una pausa pranzo, ma, spesso, con una fetentissima dose di straordinari del “dopocena”. Negli ultimi anni ho scoperto che esiste anche il concetto del giorno libero, che riduce le giornate lavorative a soli 5 giorni. Pur tuttavia, lasciatemelo dire, la pensione credo di essermela guadagnata.
L’avventura è stata grande, con momenti di difficoltà, ma anche con molti trionfi. Negli anni di punta il nostro organico ha raggiunto le 12 persone. Occupavamo un negozio di 530 mq, più due magazzini esterni. Per curiosità, in questi giorni, sono andato a guardarmi un po’ delle statistiche di vendita che è possibile verificare, ma solo a partire dal 1998, anno in cui è entrato in funzione il nostro attuale programma gestionale. Mi è venuta la pelle d’oca. I numeri mi hanno davvero impressionato. Alla voce “Axis & Allies” mi ritrovo oltre 6.000 scatole vendute. Alla voce “Manuale del Giocatore” di D&D (nelle varie edizioni”) si superano le 20.000 copie. Espansione Ice Age di Magic, (in inglese, si badi, non in italiano!): oltre 2.200 displays da 36 bustine. Prima edizione di Pokémon: 280.000 bustine in un anno. Non parliamo poi dei vari accessori Ultra-Pro (della quale eravamo distributori per l’Italia). Solo delle famose “bustine morbide” (i deck protectors economici) risultano vendute oltre 500.000 confezioni, per un totale di 50 milioni di carte “protette”. Abbiamo servito oltre 10.000 clienti privati e circa 1.200 punti vendita e questo senza tenere conto dei primi 17 anni di attività.
Mi fermo qui. Con un certo orgoglio ed una punta di malinconia.
Devo ringraziare tutti coloro che mi hanno aiutato in tutto questo immane lavoro. Mia sorella, magazzinieri, commessi/e, programmatori, amici che hanno creduto in me quando sono partito senza avere un capitale e che mi hanno consentito di fare i primi investimenti con prestiti (restituiti tutti in due anni, come preventivato) senza ricorrere al giogo del sistema bancario. La mia ditta era una grossa famiglia, un’azienda forse “di altri tempi”, come si usa spesso dire. Quando le cose andavano male si stringevano i denti e si cercava di mantenere l’organico, magari riducendo del minimo possibile gli orari; quando andavano bene era bello gratificare tutti con dei lauti premi “fuori busta”, come il mio indimenticato papà mi ha insegnato, in occasione della cena aziendale natalizia.
Ho amato profondamente questo hobby, al quale ho dedicato gran parte della mia vita e credo, nei limiti del possibile, di aver dato in qualche modo un contributo alla sua crescita, soprattutto negli anni dei “pionieri”. In particolare ci sono due cose di cui vado particolarmente orgoglioso: i celebri cataloghi degli anni 80-90, che ancora oggi molti clienti mi dicono di ricordare con nostalgia e le prime “convention” nazionali (le Ver-Con), che diedero il via a tutta una serie di raduni nazionali di giocatori.
Ed ora?
Tranquilli, la nostra ditta, che dal 2012 fa parte del gruppo Giochi Uniti, al quale mi sento legato da antiche amicizie, andrà avanti come prima. Io sarò il “grande vecchio”, che dall’ombra seguirà l’evolversi degli eventi. Non mi sentirete più rispondere al telefono, ma spero che avvertirete in qualche modo la mia presenza. E poi, che dire… dal primo settembre avrò più tempo per giocare e per partecipare alle manifestazioni, ovviamente con la consueta predilezione per il mondo dei wargames, che è il mio pianeta di origine. Lì mi vedrete ancora circolare, piegato sulle mappe dei giochi, o magari mentre continuo a fare quello che ho sempre fatto: spiegare regolamenti.
Un saluto a tutti voi, cari amici. E come dice la copertina:
The Show must go on…
Il "vecchio" Nando


http://www.infoludiche.org/i-giochi-dei-grandi-diventa-giochi-uniti-sede-di-verona/
I Giochi dei Grandi diventa Giochi Uniti sede di Verona


23 Nov, 2013 | In Evidenza, Notizie | 0

Fernando Ferrari ha annunciato ufficialmente il 14 novembre che I Giochi dei Grandi srl (società le cui quote di maggioranza erano già detenute dal proprietario di Giochi Uniti) sono stati ufficialmente assorbiti da Giochi Uniti diventando la sede di Verona di questa azienda (che già ha sedi a Napoli, in provincia di Lucca e a Milano). Anche lo storico e celeberrimo marchio continuerà a esere usato, questa notizia conferma la fine della (formale) indipendenza ancora goduta dallo storico negozio veronese, operante da vari decenni ma che negli ultimi anni aveva conosciuto un certo declino dopo i ‘tempi d’oro’ degli anni ’90 dove divideva in sostanza il mercato con la Stratelibri (ancb’essa oggi marchio estero della stessa Giochi Uniti).


https://www.goblins.net/articoli/intervista-nando-ferrari-giochi-dei-grandi

Intervista rilasciata da Nando Ferrari a Ciro Alessandro Sacco in occasione di Lucca Comics&Games 2005.
Dal sito www.kaosonline.it

Fernando (“Nando”) Ferrari ha aperto la sua attività commerciale a Verona quasi venticinque anni fa(!) ed è stato attento testimone di tutti gli avvenimenti, le tendenze e gli sviluppi del nostro settore...

D: un piccolo profilo personale…
R: ho 50 anni e un diploma di maturità scientifica. A parte l’interesse per i giochi e in particolare i giochi di simulazione (wargames), mi interessano la musica, il cinema e la storia.

D: come ha scoperto i giochi d’avventura?
R: un amico aveva letto in un numero di Storia Illustrata di una ditta (era l’Avalon Hill) che produceva giochi di guerra o simulazione. Allora scrissi all’allora Avalon Hill Italiana diretta dal dottor Alfredo Gentili e cominciai a giocare con una copia di Third Reich (Avalon Hill) nella sua prima versione. Era il 1978.

D: quando la passione è diventata un lavoro?
R: nel 1981 aprii la prima sede de I Giochi dei Grandi, un piccolo negozio (allora) che ha cambiato dall’epoca sede per ben tre volte.

D: quali sono i prodotti di punta della sua azienda?
R: certamente i prodotti della Ultra Pro, di cui sono il distributore esclusivo per l’Italia.

D: quali sono le linee di maggiore sviluppo?
R: la Ultra Pro e poi i giochi da tavolo.

D: quali sono i progetti più importanti su cui sta lavorando?
R: la filosofia della mia azienda è quella legata alla distribuzione. Non sono quindi interessato all’acquisizione di licenze nuove, preferendo concentrarmi in attività di grossista, importatore e distributore.

D: come vede l’attuale situazione del mercato italiano? E quale immagina sarà la situazione fra un anno?
R: dopo una flessione preoccupante il mercato sembra essersi ripreso, ma è incerto e in cerca di nuovi prodotti di traino.

D: ritiene che sia giunto il momento in cui il prodotto italiano possa competere con quelli esteri, in Italia e fuori?
R: certamente sì. Basta pensare ai successi eclatanti come La Guerra dell’Anello e Bang!

D: ha mai distribuito suoi prodotti all’estero o ceduto licenze di pubblicazione a editori stranieri?
R: a parte limitatissime eccezioni, mai.

D: vede possibile il ritorno in edicola di una rivista di giochi?
R: se il mercato dovesse allargarsi e se tale rivista dovesse toccare tutti i generi, sarebbe possibile.

D: è stata fondata Assoludens. La sua azienda ne fa parte? Cosa pensa di questa iniziativa?
R: ne faccio parte e le intenzioni sono buone, ma ritengo sarà difficile mettere insieme tutti gli operatori, specie quelli più grossi.

D: quale giudizio dà di Lucca Games 2005?
R: il giudizio sulla manifestazione è molto positivo, ma la logistica è certamente perfettibile (nel corso dell’intervista appare Renato Genovese, responsabile di Lucca Comics & Games, a chiedere qualche parere e Ferrari non si fa pregare… N.d.R.).

D: la sua azienda potrebbe essere favorevole a partecipare a un’edizione primaverile di Lucca Games (o progetto equivalente)?
R: dopo questa esperienza direi di sì.

D: ritiene che in questo momento nel mercato ci sia un’offerta eccessiva di prodotti?
R: a mio parere, più che di eccesso di offerta dovrebbe parlarsi di offerta confusa… Comunque, i giochi di ruolo e i tridimensionali sono sicuramente caratterizzati da un’offerta molto consistente.

D: com’era il mercato italiano a cavallo fra anni ’70 e ’80?
R: era un mercato pionieristico, con un crescente interesse per i giochi di simulazione (preferisco chiamarli wargames). Strategy & Tactics (la rivista bandiera della SPI, tuttora pubblicata ma da un altro editore N.d.R.) vendeva 15mila copie ed era proposta anche in Italia. Poi il mercato si è via via modificato, con una crescita d’interesse per i giochi di ruolo e un calo d’interesse per i classici wargames. In questo mercato in mutamento ci fu l’esperienza della rivista Pergioco che approfittò dell’aumento d’interesse per proporsi in edicola. Poi evidentemente i numeri non ci furono più e la rivista purtroppo chiuse.

D: negli anni ’80 la rivalità tra la Stratelibri di Giovanni Ingellis e I Giochi dei Grandi di Fernando Ferrari era uno dei punti fermi del settore. Qual’era l’origine di questo contrasto?
R: la visione commerciale di Giovanni Ingellis era certo molto diversa dalla mia. Ad esempio, egli cercava di escludere tutti i distributori dalla vendita dei propri prodotti per proporli direttamente ai negozi: Magic resta un caso emblematico di tale filosofia. Certe influenze esterne non positive diedero un contributo a tale atteggiamento. Va tuttavia sottolineato che Giovanni Ingellis ha fatto moltissimo per questo settore, con intuizioni davvero grandi (come fu appunto quella legata a Magic).

D: per quale motivo nel 1994 interruppe l’attività editoriale?
R: la contrazione delle vendite (era l’anno del primo boom di Magic) era stata di tale portata che non c’erano più i numeri per continuare. Inoltre l’attenzione richiesta era troppo grande sulla base delle risorse disponibili.

D: infine, il catalogo. Si trattava di un testo che non aveva pari al mondo, molto di più di un semplice elenco di titoli e prezzi. La sua pubblicazione però è stata soppressa da anni. Per quale motivo?
R: il catalogo era molto popolare e anche estremamente costoso. Tuttavia, era caratterizzato da una sorta di obsolescenza implicita, dal momento che questo è un settore in costante fermento con novità che uscivano di produzione ed altre che arrivavano dopo che il catalogo era in tipografia. Ho quindi preferito abbandonare la pubblicazione cartacea in favore di un sito Internet che può essere aggiornato rapidamente e senza particolari problemi.
